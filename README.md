# Numerické metody v Astrofyzice

## Anotace projektu

V rámci tohoto projektu bychom chtěli připravit elektronické výukové materiály k novému předmětu Numerické metody v Astrofyzice. S pomocí programovacího jazyka Python a jeho nadstavby IPythonu vytvoříme elektronické přednášky pro jednotlivé lekce, zdrojové kódy programů pro dílčí ucelené části a dále připravíme sérii astrofyzikálních problémů k řešení, na nichž si studenti osvojí nabyté znalosti a vyzkouší si týmovou práci na vývoji programů. Materiály budou k dispozici volně na internetu.

## Charakteristika projektu

### Zdůvodnění projektu

Obrovský pokrok v informačních technologiích, jejich cenová dostupnost a vysoký výkon vede k tomu, že počítače se stávají nedílnou součástí práce astrofyzika. Díky počítačům lze řešit složité rovnice popisující komplikované fyzikální procesy odehrávající se ve vesmíru, od pulsací ve hvězdném nitru, přes výbuch supernovy až po srážky galaxií. Nebo analyzovat, třídit a zkoumat obrovské množství dat, které dnes produkují přehlídkové dalekohledy resp. vesmírné družice a to v reálném čase. Bohužel znalosti studentů v této oblasti jsou v současné době neuspokojivé a nedostatečné, což je dáno neexistencí podobně zaměřené přednášky. Studenti nejsou schopni správně formulovat astrofyzikální problémy na počítači, neznají efektivní metody jejich řešení, včetně nepřeberného množství volně dostupných programových knihoven s užitečnými nástroji. Neznalost těchto metod je do značné míry hendikepem pro další vědecký rozvoj.

### Cíle projektu

S pomocí programových knihoven jazyka Python, zejména jeho nadstavby IPython, vytvoříme sadu příkladových interaktivních řešení různých úloh pokrývajících celou šíři problematiky. Tyto středně obtížné úlohy budou řešeny kolektivně v menších skupinách s použitím nástroje pro týmové projekty GIT. Řešením těchto úloh a studiem materiálů si studenti v průběhu přednášek osvojí znalosti následujících ucelených kapitol:

1. Základy numerického řešení obyčejných diferenciálních rovnic a jejich aplikace na problém modelování hvězdných pulsací.
2. Základy numerického řešení parciálních diferenciálních rovnic se zaměřením na řešení hydrodynamických modelů hvězdného větru.
3. Metody řešení inverzních úloh včetně genetických algoritmů a jejich užití při určování rotačních křivek galaxií.
4. Metody data-miningu pro automatickou analýzu pozorovaných dat a jejich aplikace na datový archív proměnných zdrojů OGLE II a OGLE IV.
5. Virtuální observatoř a nástroje pro systematické prohledávání a vyhledávání v dostupných datových archívech astronomických pozorování.
6. Základy práce s verzovacím systémem Git, cloudovým úložištěm Bitbucket a jejich použití pro týmovou práci na projektu.

### Předpokládané výstupy

Vypracované elektronické přednáškové materiály budou k dispozici na příslušných stránkách projektu, jmenovitě:

1. Interaktivní skriptum předmětu ve formě IPython notebooku, více viz. http://ipython.org/notebook.html
2. Zdrojové kódy jednotlivých výukových zdrojových programů z přednášek.
3. PDF verze skript pro tištěnou verzi a seznamu vybraných astronomických úloh.
4. ECTS výstupy v anglickém a českém jazyce.

Aktivní příspěvek studenta na konferenci EuroScipy 2015 o použití IPythonu pro výuku astronomie.
